# Kladd

Tomas: Vad är pengar? Jag vet att vi tjatat och tjatat om detta, och
vid det här laget är det inte längre någon som orkar lyssna på våra
samtal, men jag kan helt enkelt inte låta ämnet vara. Pengar är ju vad
allt i vuxenvärlden verkar snurra kring. Jämte kärlek eller sex verkar
det vara det vi ägnar mest tid åt att tänka på, men vi funderar inte
på vad de är, utan snarare hur vi får mer eller hur vi bäst använder
dem vi har. Vi har gjort vissa framsteg i diskussionerna. Ibland
tycker jag mig se hur saker och ting hänger ihop och hur pengar passar
in och vad de är, men så gör sig någon ny infallsvinkel gällande och
då rör det liksom på sig och jag tappar greppet.

Att säga att pengar är en social konstruktion leder inte särskilt
långt, men det sätter iallafall fingret på en sak. Pengar är en
mänsklig skapelse. Vi har på ett eller annat vis konstruerat dem --
hur och vem eller vilka eller vad hos oss som kunde sägas vara
upphovsmannen hoppas jag senare kunna se klarare. Och vi konstruerar
dem fortfarande tror jag. Vi kommer till det. Men i vilket fall gör
detta att de i första hand är en konstruktion att vi kan ställa frågan
"vad är de bra för?". Och vi kan ställa denna fråga med all rätt och
inte sådär metaforiskt och oegentligt som man gör i biologiska
sammanhang när man frågar varför regnet faller eller vad tänder är bra
för. Bara de som tror att människor och djur är ett direkt resultat av
en gudomlig varelses skapande aktivitet tror att där finns avsikter
och bevekelsegrunder bakom naturliga fenomen. Men pengarna ligger vi
bakom, inte naturen själv. På de sättet är de mer som våra husdjur som
är resultatet av målinriktad avel: "Varför har hunden öron som släpar
i marken?"  -- "för att det är såååå gulligt!". Eller förädlade
grödor: "Varför saknar dessa vindruvor frön?"  "För att frön krasar så
obehagligt mellan tänderna!"

----

Vilken natur- och människosyn har de som arbetar med pengar? De som
vinner sitt levebröd på finansmarknaden, våra bankirer och mäklare?
Tänker de att pengar är gott för människorna?  Om vi räknar bort
papper, lump och metall, så utgörs pengarna helt och hållet av
konventioner, löften, lagar, regler. Gagnas mänskligheten eller vårt
samhälle i stort av dessa löften och konventioner eller alltid bara
vissa?

Kanske tänker de på pengar som oundvikliga och vill inte göra en så
skarp distinktion mellan natur och kultur som jag tidigare försökt få
till. Kanske ser de de finansiella spelreglerna som komna av naturen i
den meningen att de utvecklats som en utväxt av människan som
samhällsvarelse och antagit allt mer och mer komplexa uttryck
alltefter som evolutionen fortskrider.

Kanske ser de på pengar och marknader ur ett darwinistisk
utvecklingsbiologiskt perspektiv och ser på människan som
naturvarelse, och tänker att utformandet av de ekonomiska och
finansiella spelreglerna bara är ett av många uttryck de starka
individernas kamp för överlevnad tar sig? De smartaste och populäraste
överlever, resten går under eller får det i alla fall svårt. De som
förstår att ändra reglerna i spelet till sin fördel och har
intelligens nog att manipulera själva systemet av konventioner och
regler på ett sådant sätt att andra inte märker det eller i alla fall
inte tar illa upp, dessa vinner pengar, och därmed också makt.

(Detta pågår på såväl lokal som på global nivå. I verkstaden har
ledaren hittat ett sätt att vinna pengar genom att leda andras
produktion, mer pengar än om han producerade själv. Detta kräver
intelligens och social förmåga. Det är förstås inte en lätt sak, och
om det är orätt på något vis så är det inte det bara därför att den
som leder inte producerar. På världsarenan har vissa stater funnit
vägar att få andra stater att göra jobbet åt dem, och detta
sammanfaller på det hela taget på ett sådant sätt att de samhällen som
premierar utbildning och meritokrati och intellektuell elitism
återfinns i toppen av näringskedjan.)

Men har de någon gång hela systemet i åtanke? Kanske tänker man att
resultatet är att människan genom genetisk förädling på detta sätt
skulle bli smartare och smartare genom utslagning? På detta vis kunde
det ekonomiska och finansiella konventionerna eller med andra ord
pengar som redskap användas för att verka för mänsklighetens
gemensamma goda. Är det så de tänker, börshajarna?

Jag är benägen att tänka att pengar utvecklats -- eller förädlats --
till en sådan punkt där de gör mer skada än nytta. Men för att kunna
diskutera pengarna på det sättet måste vi vara eniga om att pengarna
själva är stadda i utveckling, att de inte alltid spelat samma roll
och precis därför inte alltid varit samma sak. Vi är också eniga om
att de är ett redskap vi utformat -- och att de alltså kunde vara
något annat än de nu är. Pengar är ett redskap som hela tiden
förändras till sin natur. De förändras till sin natur därför att ett
redskaps natur helt ges av vad det kan uträtta för oss, och det står
helt klart att vad vi kan göra med våra pengar har ändrats radikalt
med tiden.

Jag inser naturligtvis att ingen en person eller grupp "ligger bakom"
pengarnas konstruktion. Förvisso har vissa människor betydligt mer
makt i den frågan än andra, men dessa mäktiga människor har alltid
fiender och motspelare som spelar i samma division, tänker jag. Men om
man vill förändra pengar, är inte problemet i första hand denna
elit. Den mest oövervinnliga motriktade kraften är en annan. Det är i
första hand den alldeles vanliga människan: mängden, massan,
flocken. Om vi vill ge vår motståndare en mer abstrakt och mer
färgstark dräkt, så är det myten. Den mytologiska roll pengar spelar
är nämligen så fundamentalt ingjuten i vår föreställningsvärld att det
är svårt att se hur vi kan förändra oss själva med mindre än något i
klass med en uppslitande religiös väckelse. Vad myten leder till är
att vi tilldelar pengar en särskild roll i våra liv, och vi låter
pengar i vissa avseenden diktera hur vi handlar utan att vi stannar
upp och frågar "vad är pengar?". Och på detta sätt tas alltså pengarna
för givna.

Och just det faktum att folk i gemen ser på pengar som något givet,
något som förvisso förändras i den meningen att de går upp och ner i
värde, men att deras roll i deras liv inte för den skull behöver i
grunden ifrågasättas -- just detta är en av de viktigaste
förutsättningarna för att en finansiell marknad övervuvudtaget skall
vara möjlig. Bara när de flesta tänker på pengar som något på det hela
taget givet och inte något som kan och kanske bör omförhandlas i varje
ögonblick, så går det att tjäna pengar på pengar.



---

Några huvudpunkter:

1. Vad är pengar? Natur eller konvention? Eller båda?
   * Jag antar att vi svarar konvention:
     * Hur gör vi pengar?
     * Varför gör vi pengar?
   * Pengar som konstruktion: verktyg och maktmedel. Det allmänna goda som mål?  För mänsklighetens skull? (Ett dåligt verktyg är inget verktyg annat än i parasitär bemärkelse. Det finns en klar mening i vilken en utsliten skruvmejsel inte längre är en skruvmejsel!) Verktyg för vissa eller verktyg för alla? 
2. Pengar som värdefulla. 
  * Den viktigaste frågan: Grundade i behov eller begär? (Är distinktionen hållbar? Spelar det någon roll om vi kan göra den tydlig eller inte?)

3. Pengar och sanning: 
  * måste man ljuga eller åtminstone anta vissa osanningar om man vill tjäna pengar på pengar? Är det fråga om en ädel lögn eller rena fantasier?

---

